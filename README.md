Spanyolország La Mancha nevű részének egyik falujában, melynek nevére nem emlékszem, élt nemrég egy olyan nemes ember, a milyen még ma is van akárhány, s a kiknek majd minden vagyona egy fogason függő dárdából, régi paizsból, vézna paripából és egy-két futós agárból szokott állani. A mi derék nemes emberünknek valamivel többecskéje is volt ugyan, kivált addig, amíg birtokának nagy részét rá nem pazarolta arra a hóbortos szenvedélyére, melyről alább mindjárt említést akarunk tenni. Jövedelmének háromnegyed részét fölemésztette a háztartás, pedig bizony nem élt valami fényesen, mivel hétről hétre leginkább juhhús, pénteken lencse, szombaton rántotta, vasárnap pedig legfölebb valami vadgalamb-sült került az asztalára; a negyedik rész meg a ruházatra kellett, ami azonban szintén meglehetősen szegényes volt, ugyanis hétköznapokra rendesen gyapjúszövet, és csak ünnepi alkalmakra jutott egy-egy bársonynadrág. Házánál egy gazdaasszonyt tartott, aki a negyvenet már túlhaladta; egy unokahúgát, aki nem volt még egészen húsz éves, és egy fiatal sihedert, akire csakugyan ráillett a mindenes nevezet, mert ami munka a háznál előfordult, szegény fejének ennek kellett azt mind elvégezni, ő nyergelte meg a paripát, de még a füvet is ő kaszálta a ló számára. Nemesünk életkora közel járt az ötvenhez; testalkata izmos, termete szikár, arca csontos volt, ő maga rendesen igen korán kelt, és a vadászatot különösen kedvelte. Vannak, akik azt állítják, hogy vezetékneve Quijada vagy Quesada lett volna; mások meg azt, hogy családját Quijánonak hívták; ez azonban mind nem tartozik a dologhoz. Sokkal fontosabb a mi lovagunk életében az a körülmény, hogy ő, valahányszor csak üres órái valának (s az egész esztendő nála legnagyobbrészt ilyenekből állt, mert valami komoly, hasznos dolognak nem igen törte a tollát), majd mindig a lovagregényeket olvasta, mégpedig oly mohó vággyal és annyi gyönyörűséggel, hogy miattuk először is gazdaságát, de utóbb még a vadászatot is teljesen elhanyagolta. Az olvasás igen szép dolog, de csak akkor, ha igazán hasznos vagy nemesen mulattató könyvekkel foglalkozunk; olyanokkal, melyek által ismereteink gyarapodnak, szívünk nemesbül, jellemünk szilárdul. De ha olyas olvasmányoknak adjuk neki magunkat, melyek minden haszon nélkül, csupán képzelő tehetségünket foglalkoztatják, s soha meg nem történt és meg nem történhető kalandokat hordanak össze rakásra lelkünkben, ilyen könyvek olvasása valóságos veszteséggel jár, sőt romlásunkká lehet; haszontalanul lopják el drága időnket, elvonnak a szükséges munkától, megmérgezhetik erkölcsünket, s egészen elbolondíthatnak. A mi - máskülönben igen derék - lovagunknál éppen ez volt az eset. Annyira belemerült ezen hóbortos könyvek olvasásába, hogy éjt-napot azok mellett töltött, s holdat hold után adogatott el szántóföldéből, csakhogy újabb meg újabb olvasni való regényeket vehessen. Össze is hordott házához annyit, hogy egész könyvtárrá szaporodtak fel, de fájdalom, minél jobban gyarapodott a könyvek száma, annál inkább fogyott a mi jó nemes emberünk eszének józan gondolkozása. Minél hihetetlenebb dolgokat tartalmazott valamely könyv, ő annál jobban kapott rajta, s minél cifrább, cikornyásabb kifejezéseket talált, annál jobban megnyerték tetszését, úgyhogy utoljára ő maga is egészen úgy gondolkozott, sőt még beszélt is, ahogy ezek az összeábdált könyvek az ő soha nem élt hőseiket gondolkoztatták és beszéltették. Értelmes tanult ember a kis falucskában persze nem igen akadt, s mindössze két férfiú látogatta Don Quijote házát gyakrabban, akikkel legszívesebben társalkodott. Az egyik a helybeli lelkész volt, egy igen értelmes, tudományosan képzett férfiú, aki Don Quijote iránt a legőszintébb barátsággal és a legjobb indulattal viseltetett, a másik pedig Miklós mester, aki egyszerű falusi borbély létére, világlátott, józan gondolkozású és nagyon társaságba való ember volt. Ez a két látogató egy idő óta folytonosan növekvő aggodalommal szemlélte közös barátjukat, Don Quijotét. S aggodalmuk nem is volt alaptalan. A nemes házigazda ugyanis egy idő óta semmi egyébről sem akart már beszélni, mint folytonosan és örökké csak a kóbor lovagságról, azokról a rendkívüli - de persze soha meg nem történt - hőstettekről, amiket a lovagregényekben a kóbor lovagok véghez vittek, hogy egymaguk egy szál karddal hogyan vertek szét százezrekből álló hadseregeket, hogyan küzdöttek meg iszonyú óriásokkal, sárkánykigyókkal, bűbájosokkal, hogyan szabadítottak meg irtózatos börtönökből ártatlanul elzárt férfiakat és nőket, s hogyan lettek, milyen könnyen királyokká, császárokká. S ahogy lelkesedett Don Quijote mindezen képzelhetetlen ostobaságokkal kapcsolatban, világosan azt lehetett következtetni belőle, hogy ő csakugyan szóról szóra és betűről betűre igaznak hiszi ama költött történetek mese-beszédeit, de fájdalom, azt is lehetett sejteni, hogy értelmének józanságát, legalább ebben az egyben, elvesztette. Mihelyst ezt a jó barátok észrevették, azonnal elkövettek mindent, hogy Don Quijotét eszére térítsék. Elmondták előtte százszor meg százszor, hogy az a sok bolondság soha meg nem történhetett, hogy azok a lovagok, akiket ő annyira lelkesülten tisztelt, soha még csak nem is éltek: szóval felhoztak mindent, amit csak fel tudtak hozni kijózanítására; de az bizony mind falrahányt borsó maradt, és a nemes Don Quijote jobban hitt elbolondító könyveinek, mint józaneszű és jóakaró barátainak. Silány olvasmányai annyira megkeverték az eszét, hogy végtére olyan különös gondolata támadt, milyennél bohóbb senkinek a világon.
